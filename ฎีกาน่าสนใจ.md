## คำพิพากษาฎีกาที่ ๗๗๓/๒๕๖๖ 

- คดีก่อนธนาคาร ก. (มหาชน) เป็นโจทก์ฟ้องเรียกให้ พ. ชำระหนี้พร้อมบังคับจำนอง เป็นการฟ้องโดยใช้สิทธิในฐานะเจ้าหนี้สามัญและเจ้าหนี้จำนองเต็มตามสิทธิที่โจทก์ในคดีก่อนมีอยู่

- ศาลชั้นต้นมีคำพิพากษาให้ พ. ชำระหนี้และบังคับจำนอง หลังจากนั้น ธนาคาร ก. (มหาชน) โจทก์ในคดีก่อนได้โอนสิทธิเรียกร้องที่มีต่อ พ. ให้แก่โจทก์ ศาลชั้นต้นมีคำสั่งให้โจทก์เข้าสวมสิทธิเป็นเจ้าหนี้ตามคำพิพากษาแทนโจทก์ในคดีก่อน เช่นนี้ โจทก์เป็นผู้สืบสิทธิที่อยู่ในฐานะเดียวกับโจทก์ในคดีก่อน เมื่อโจทก์ในคดีก่อนไม่ได้ร้องขอให้บังคับคดีตามคำพิพากษาจนล่วงพ้นระยะเวลา ๑๐ ปี ตามประมวลกฎหมายวิธีพิจารณาความแพ่ง มาตรา ๒๗๑ (เดิม) จึงสิ้นสิทธิที่จะบังคับคดีตามคำพิพากษาอีกต่อไป 

- และการที่โจทก์ในฐานะผู้สืบสิทธิของโจทก์ในคดีก่อนนำเรื่องเดิมมาฟ้องจำเลยในคดีนี้และขอให้บังคับจำนองอีก ถือได้ว่าโจทก์และจำเลยคดีนี้เป็นคู่ความเดียวกันกับโจทก์และจำเลยในคดีก่อน 

- คดีนี้มีประเด็นที่ต้องวินิจฉัยชี้ขาดเช่นเดียวกันกับคดีก่อนว่าโจทก์มีสิทธิบังคับจำนองทรัพย์จำนองนั้นหรือไม่ อันเป็นกรณีคู่ความเดียวกันรื้อร้องฟ้องกันอีกในประเด็นที่ได้วินิจฉัยโดยอาศัยเหตุอย่างเดียวกัน เป็นฟ้องซ้ำตามประมวลกฎหมายวิธีพิจารณาความแพ่ง มาตรา ๑๔๘ 

- แต่ในชั้นนี้ไม่ปรากฏว่าหนี้จำนองระงับสิ้นไป สิทธิของโจทก์ในฐานะเจ้าหนี้ผู้รับจำนองยังคงมีอยู่และย่อมใช้ยันต่อลูกหนี้จำนองได้
